---
layout: cure
title: Medicina Estetica
img: medicina_estetica.jpg
order: 10
---

### Cosmesi
Dal greco *kosmein* (adornare) deriva il termine di cosmesi (o cosmetica) con cui si intendono tutte quelle tecniche che fanno uso di prodotti atti a migliorare l'aspetto del viso e del corpo. Rientrano in questo campo i cosiddetti prodotti di bellezza che vanno dalle creme al trucco ai coloranti per capelli. Di norma i prodotti cosmetici si distinguono da quelli farmacologici per avere una funzione più di mascheramento che non veramente curativa. Esistono però dei prodotti che sono una via di mezzo e che prendono il nome di cosmeceutici. Di norma i prodotti cosmetici rappresentano il primo fronte di intervento nella cura della bellezza e nella prevenzione dei danni da invecchiamento. Il medico estetico esperto per prima cosa sottopone il paziente ad una visita accurata somministrando opportuni test per stabilire il tipo cutaneo. Fatto ciò prescriverà una serie di prodotti cosmetici adatti e in grado di correggere eventuali squilibri della pelle normalizzandola e prevenendone il precoce invecchiamento.


### Ringiovanimento del Viso
Il viso è senz'altro la parte più importante del corpo, se non altro perché è quella in cui si concentrano quattro dei cinque sensi attraverso i quali comunichiamo con il mondo esterno. I muscoli mimici sono presenti solo sul viso e servono a comunicare il nostro stato d'animo ai nostri simili. La formazione delle rughe è legata da una parte alla perdita di elasticità della pelle e dall'altra all'azione dei muscoli mimici che causano le rughe d'espressione che nel tempo diventano permanenti. Oltre a ciò bisogna considerare che il viso rappresenta una regione del corpo che, non essendo protetta dai vestiti, rimane costantemente esposta all'azione degli elementi atmosferici (in particolare ai raggi ultravioletti) che ne accelerano l'invecchiamento. Il ringiovanimento del viso si avvale di tecniche differenti spesso associate fra di loro. Fra di esse ricordiamo il PRP, l'acido ialuronico, il microneedling, la carbossiterapia e il botulino, il peeling, la rimozione di macchie cutanee, nonché la scelta dei cosmetici appropriati al tipo di pelle.

### Carbossiterapia
Per carbossiterapia s'intende l'utilizzo di anidride carbonica medicale (purificata) per scopi terapeutici. Questo gas iniettato sottocute stimola il microcircolo sia locale che sistemico con evidenti miglioramenti del trofismo e degli scambi cellulari. A ciò si aggiunge un effetto lipolitico, ovvero di scioglimento del grasso sottocutaneo. Per questi motivi le patologie che possono trarre beneficio dalla carbossiterapia sono molteplici:
* Cellulite
* Adiposità localizzate
* Lassità cutanea
* Smagliature
* Insufficienza venosa cronica (dilatazione dei capillari)
* Psoriasi
* Reumatismi e artrosi

Le moderne apparecchiature per carbossiterapia consentono di stabilire la velocità di flusso, la temperatura, i tempi di applicazione e le quantità totali di anidride carbonica da somministrare secondo i vari protocolli utili per le diverse patologie.

### Trattamento Cellulite
La cellulite è un processo degenerativo del pannicolo adiposo sottocutaneo conseguente ad un disturbo del microcircolo degli arti inferiori. Questo inestetismo di interesse quasi esclusivamente femminile si manifesta con un'alterazione della pelle che da liscia e levigata assume un aspetto "bucherellato" (a buccia d'arancia) per poi peggiorare nel tempo con la formazione di aree retratte a cratere alternate a zone nodulari. Alla base di questa patologia ci sono la ritenzione idrica e il rallentamento della circolazione locale degli arti inferiori molto probabilmente legati a fattori ormonali e genetici. Molto importante nella prevenzione di questo inestetismo è un corretto stile di vita basato su alimentazione equilibrata, attività fisica ed eliminazione dei fattori predisponenti o aggravanti quali eccessivo consumo di sale, fumo, caffè, alcool e indumenti troppo stretti. Fra le armi più efficaci a disposizione del medico estetico troviamo la Carbossiterapia e la Mesoterapia oltre che corrette indicazioni nutrizionali.
