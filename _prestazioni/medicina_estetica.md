---
layout: cure
title: Medicina Estetica
img: medicina_estetica.jpg
order: 10
---

### Cosmesi
Dal greco *kosmein* (adornare) deriva il termine di cosmesi (o cosmetica) con cui si intendono tutte quelle tecniche che fanno uso di prodotti atti a migliorare l'aspetto del viso e del corpo. Rientrano in questo campo i cosiddetti prodotti di bellezza che vanno dalle creme al trucco ai coloranti per capelli. Di norma i prodotti cosmetici si distinguono da quelli farmacologici per avere una funzione più di mascheramento che non veramente curativa. Esistono però dei prodotti che sono una via di mezzo e che prendono il nome di cosmeceutici. Di norma i prodotti cosmetici rappresentano il primo fronte di intervento nella cura della bellezza e nella prevenzione dei danni da invecchiamento. Il medico estetico esperto per prima cosa sottopone il paziente ad una visita accurata somministrando opportuni test per stabilire il tipo cutaneo. Fatto ciò prescriverà una serie di prodotti cosmetici adatti e in grado di correggere eventuali squilibri della pelle normalizzandola e prevenendone il precoce invecchiamento.


### Ringiovanimento del Viso
Il viso è senz'altro la parte più importante del corpo, se non altro perché è quella in cui si concentrano quattro dei cinque sensi attraverso i quali comunichiamo con il mondo esterno. I muscoli mimici sono presenti solo sul viso e servono a comunicare il nostro stato d'animo ai nostri simili. La formazione delle rughe è legata da una parte alla perdita di elasticità della pelle e dall'altra all'azione dei muscoli mimici che causano le rughe d'espressione che nel tempo diventano permanenti. Oltre a ciò bisogna considerare che il viso rappresenta una regione del corpo che, non essendo protetta dai vestiti, rimane costantemente esposta all'azione degli elementi atmosferici (in particolare ai raggi ultravioletti) che ne accelerano l'invecchiamento. Il ringiovanimento del viso si avvale di tecniche differenti spesso associate fra di loro. Fra di esse ricordiamo il PRP, l'acido ialuronico, il microneedling, la carbossiterapia e il botulino, il peeling, la rimozione di macchie cutanee, nonché la scelta dei cosmetici appropriati al tipo di pelle.

### Botulino
Prodotta dal batterio Clostridium botulinum la tossina botulinica ha la capacità di inattivare la muscolatura e per questo motivo il suo uso si è affermato in medicina estetica per il trattamento delle rughe facciali che sono appunto dovute alla contrazione ripetuta dei muscoli mimici.
Si deve pensare al trattamento del volto con tossina botulinica come alla possibilità di riarmonizzare le tensioni che la muscolatura provoca nei tessuti creando un nuovo equilibrio fra i muscoli antagonisti. Il suo uso riarmonizza le strutture muscolari del volto nel terzo superiore del viso. Ciò che vogliamo ottenere non è la paralisi dei muscoli responsabili delle rughe d'espressione ma esclusivamente il loro indebolimento.
In soggetti giovani il trattamento determinerà un ritardo nello stabilirsi delle rughe d'espressione che in un primo momento sono transitorie.

### Filler
L'invecchiamento del viso è caratterizzato dalla formazione delle rughe e dalla progressiva "caduta" delle guance. Quest'ultima è dovuta all'azione della forza di gravità su tessuti che hanno perso elasticità e volume. I filler son particolari sostanze altamente purificate, biocompatibili e riassorbibili che consentono di ripristinare i volumi andati perduti e di distendere solchi, depressioni e rughe attraverso il loro riempimento. La maggior parte dei filler sono a base di acido ialuronico cross-linkato ma con formulazioni differenziate a seconda dell'inestetismo da trattare. Esistono così filler per la correzione dei volumi (zigomi, labbra, ecc.), filler per le rughe superficiali e filler per le rughe profonde. In mani esperte i filler consentono di restituire rapidamente un aspetto giovanile e tonico a visi invecchiati e stanchi.

### Trattamento con piastrine (PRP)
Il PRP (Plasma Ricco di Piastrine) è un prodotto che il medico ottiene dal sangue dello stesso paziente che, dopo essere stato prelevato con una siringa viene sottoposto ad uno speciale processo di centrifugazione. Questa procedura consente di separare dal sangue un concentrato di piastrine e fattori di crescita che vengono poi iniettati nella cute stimolando il rinnovamento cellulare e la produzione dei costituenti base del tessuto connettivo. La conseguenza è un aumento di luminosità e turgore della pelle con riduzione dei segni dell'età. I concentrati ottenuti dal sangue per centrifugazione (PRP, PRF, AFG, CGF, PRGF, ecc.) vengono utilizzati in medicina e chirurgia per promuovere la guarigione di ferite torpide e per incrementare in genere i processi di guarigione. In medicina estetica si usano per la biorivitalizzazione del viso e per promuovere la ricrescita dei capelli.

### Trattamento calvizie
Nell'assoluta maggioranza dei casi la perdita dei capelli è legata a fattori ormonali uniti ad una predisposizione genetica. In particolare nell'uomo la calvizie è dovuta all'azione dell'ormone maschile per eccellenza, il testosterone, su determinati bulbi piliferi ad esso sensibili che vanno incontro ad una progressiva involuzione e infine alla scomparsa. La distribuzione dei peli e dei capelli fa parte dei cosiddetti caratteri sessuali secondari che servono a differenziare i due sessi. Per quanto riguarda il viso nel maschio abbiamo la crescita della barba e la perdita dei capelli nelle zone frontali (le stempiature) e sulla nuca. In base alla costituzione genetica le aree sensibili all'azione del testosterone possono estendersi a gran parte del cuoio capelluto lasciando indenne solo una ristretta zona periferica che circonda un vertice ormai glabro.
Il testosterone è presente in piccole quantità anche nella donna. Quando questa eredita dei bulbi sensibili all'azione di questo ormone può andare incontro ad una calvizie con meccanismo analogo a quella maschile anche se con un aspetto differente in quanto nel sesso femminile la perdita dei capelli è diffusa invece che concentrata sulle tempie e sulla nuca.
Oggigiorno le armi più efficaci per combattere la calvizie sono il PRP, la carbossiterapia ed il microneedling

### Microneeling
Il microneeling è un trattamento di medicina estetica in cui tramite l'utilizzo di sottili aghi si va a stimolare la pelle per provocarne un miglioramento. Sappiamo infatti che quando si provoca una ferita la pelle mette in atto dei meccanismi di guarigione con la produzione di collagene ed elastina. La stimolazione cutanea ripetuta con l'utilizzo di una speciale penna ad aghi permette di correggere numerose imperfezioni della pelle fra cui:
*	cicatrici da acne
*	rughe sottili del labbro superiore
*	smagliature
*	pori dilatati
*	rilassamento cutaneo
Prima della seduta si applica sulla pelle da trattare una crema anestetica. Il trattamento dura una decina di minuti e va ripetuto per almeno 4 volte per vedere un risultato. In risposta alla stimolazione la pelle reagisce diventando più tonica e luminosa nel giro di pochi mesi.


### Plasma exeresi
La plasma exeresi è una metodica che permette di correggere un'ampia gamma di difetti cutanei tramite l'utilizzo di uno speciale strumento in grado di creare un plasma ovvero un gas fortemente ionizzato capace di provocare la sublimazione (evaporazione istantanea) dei tessuti trattati.  Questa metodica è in grado di sostituire il bisturi del chirurgo in molte situazioni permettendo di trattare:
*	Neoformazioni cutanee come verruche, fibromi e cheloidi
*	Xantelasmi (accumuli di grasso sulle palpebre)
*	Macchie cutanee
*	Cicatrici post-acneiche
*	Smagliature
*	Rughe
*	Tessuto eccedente palpebrale

### Peeling
Il termine peeling viene dal verbo inglese "to peel" che significa spellarsi. Quando esposta all'azione di agenti irritanti chimici o fisici la pelle tende a rigenerarsi dal profondo facendo cadere gli strati superficiali che appunto si spellano lasciano il posto ad un incarnato più luminoso e tonico. Un fenomeno naturale che tutti conosciamo è lo spellamento conseguente all'abbronzatura. Effetti analoghi ma meno dannosi dei raggi solari, che alla lunga invecchiano la pelle, si possono ottenere con l'azione di determinate sostanze chimiche. Fra di esse molto utilizzati sono gli acidi della frutta (mandelico, malico, glicolico, piruvico, citrico, tartarico) che consentono di effettuare un soft-peeling cioè un peeling socializzante (che non costringe il paziente a chiudersi in casa per una settimana). Esistono poi sostanze più aggressive, che vanno dall'acido tetracetico al fenolo, che a fronte di un'azione più energica e profonda presentano però effetti collaterali importanti e di più complessa gestione. Il peeling riattiva il turnover cellulare, stimola la neocollagenesi, migliora tono ed elasticità della pelle e riduce seborrea e pori dilatati consentendo di trattare efficacemente rughe, macchie, acne e cicatrici post-acneiche, disordini della cheratinizzazione, ecc.
